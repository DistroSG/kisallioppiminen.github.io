---
title: Kisällioppiminen?
---

<article>
	<header>
		<h1 id="mooc">Tehostettu kisällioppiminen</h1>
	</header>

	<section id="opiskelijalle">
		<header>
			<h1>Kisällioppiminen</h1>
		</header>
<p>Seuraavassa katkelmia Juulia Lähdenperän pro gradu tutkielmasta "Opiskelijoiden matemaattinen osaaminen tehostetun
kisällioppimisen menetelmässä".</p>
		<p></p>Jo muinaisista ajoista lähtien oppimista on tapahtunut oppipoika-periaatteella.
Monia erityistä taidokkuutta vaativia ammatteja aina kuvanveistosta lääketieteeseen asti on opetettu ensin näyttämällä esimerkkiä jonkin prosessin
suorittamisesta, ja sen jälkeen auttamalla oppijaa selviytymään siitä itsenäisesti.
Se on toiminut tapana siirtää tietoa sukupolvesta toiseen (Collins, Brown
& Holum, 1991). Halutessaan oppia tietyt taidot tai ammatin ihmiset ovat hakeutuneet
oppiin nämä taidot omaavan henkilön luokse. Hyvänä esimerkkinä
tämän kaltaisesta oppimisesta toimii räätälimestarin oppipojat.
</p><p>
Perinteisessä oppipoikamallissa oppimisprosessit ovat näkyviä. Siispä esimerkiksi
suutarimestari voi konkreettisesti näyttää, miten kengänvalmistuksen
tiettyä vaihetta työstetään ja sen jälkeen ohjata kädestä pitäen, kun oppipoika
pyrkii toistamaan saman perässä. Formaalin koulutuksen puitteissa oppiminen
on kuitenkin suurimmaksi osaksi käsitteellistä ja keskittyy syvempiin kognitiivisen
tason taitoihin. Kognitiivisen oppipoikamallin tarkoituksena onkin
tehdä ajattelusta ja siihen liittyvistä prosesseista näkyviä (Collins ym., 1987;
Collins ym., 1991). Lisähaastetta tuo se, että vaikka perinteisessä oppipoikamallissa
opitut taidot ovat täysin tilannesidonnaisia, kognitiivisia taitoja tulee
osata siirtää tarpeen tullen muihinkin tilanteisiin (Collins ym., 1991). Kognitiivisessa kisälli-oppipoikamallissa pyritäänkin tarkoituksenmukaisesti havainnollistamaan
ajattelun kulkua, sekä antamaan oppijalle optimaalinen määrä
ohjausta ja tukea (Collins ym., 1991). Collinsin ym. (1991) mukaan kognitiivinen
kisälli-oppipoikamalli soveltuu erinomaisesti monisyisten asioiden kuten
lukemisen, kirjoittamisen sekä matematiikan oppimiseen, sillä malli korostaa
lopputuotteen sijaan siihen johtavaa prosessia.
</p><p>
Tärkeää kognitiivisessa kisällioppimisessa on myös sen sosiaalinen konteksti
(Collins ym., 1991). Kuten Lave edellä toteaa, pelkät proseduurilliset taidot
eivät riitä kokonaisvaltaisen ammattitaidon saavuttamiseksi, vaan lisäksi
tarvitaan alalle tyypillisiä arvoja ja näkökulmia. Jotta oppipoika kasvaisi
ammattiyhteisön täysivaltaiseksi jäseneksi, oppipojan tulee oppia, kuinka
alan asiantuntija ajattelee. Sekä Collinsin kumppaneineen (1991) että Kurhilan
ja Vihavaisen (2011) mielestä se on luonnollisinta kyseisessä asiantuntijoiden
yhteisössä. Sosiaalisen kontekstin lisäksi Collinsin ja kumppaneiden (1987;
1991) mukaan kisällioppimisen mallin eri osa-alueiden välinen vuorovaikutus
on erityisen tärkeää. Heidän mielestään havainnoiminen, tuen saaminen ja
kasvavassa määrin itsenäinen työskentely auttaa oppijaa havainnoimaan omaa
oppimistaan ja tätä kautta korjaamaan mahdollisia virhekäsityksiään, sekä
integroimaan tilannesidonnaiset tiedot ja taidot aikaisempaan osaamiseensa.
Osa-alueiden välinen vuorovaikutus on siis välttämätöntä asiantuntijaksi kasvamisessa
(Collins ym., 1987; 1991).
</p>
<p>
Tehostettu kisällioppiminen on kognitiiviseen kisälli-oppipoikamalliin perustuva
käytännön sovellus, joka painottaa opiskelijan omaa panosta ja oppimisen
tukirakenteiden tärkeyttä. Se kehitettiin Helsingin yliopiston tietojenkäsittelytieteen laitoksella vähentämään yliopistopudokkaiden määrää ja parantamaan
oppimistuloksia. (Vihavainen ym., 2011a.) Vihavainen ja kumppanit
(2011a) ovat sitä mieltä, että ohjelmoinnin oppiminen tapahtuu parhaiten tietokoneen
ääressä ohjelmoimalla. Näin ollen tietojenkäsittelytieteen laitoksen
tehostetun kisällioppimisen kursseilla opetus tapahtuu tietokoneluokissa, jossa
kurssin ohjaavat opettajat kiertelevät auttamassa henkilökohtaisesti apua
tarvitsevia opiskelijoita.
</p>
<p>
Tällä hetkellä Helsingin yliopiston matematiikan ja tilastotieteen laitoksella
tehostetun kisällioppimisen menetelmää on käytetty kursseilla Johdatus yliopistomatematiikkaan,
Lineaarialgebra ja matriisilaskenta I ja II, Algebra I,
Logiikka I, Differentiaaliyhtälöt sekä Johdatus todennäköisyyslaskentaan. Kisällikurssien
opetus on järjestetty siten, että viikoittainen tehtävien tekeminen
on noussut ykkössijalle ennen luentoja (Hautala ym., 2012). Tarkoituksena on
vähentää opiskelijan passiivista osallistumista ja rohkaista aktiiviseen opiskeluun.
Laitoksella on ohjaussali, johon opiskelijat voivat tulla ratkomaan viikoittaisia
tehtäviä. Luokassa on myös ohjaajia, jotka aktiivisesti tarjoavat tukea sitä tarvitseville.
Tehtävien ohjaamisella on erittäin tärkeä rooli: se on opiskelijalle tukemisen
näkyvin muoto. Hautala ja kumppanit (2012) huomauttavatkin, että
henkilökohtaisen ohjauksen osallistumiskynnyksen madaltamiseen on kiinnitetty
erityistä huomiota. Tavoitteena on, että jokaiselle opiskelijalle annetaan
sen verran aikaa ja tukea kuin hän tarvitsee hallitakseen tietyn aihekokonai-
suuden, jolloin hän monien oppimissyklien jälkeen tulee kurssin aihepiirien
asiantuntijaksi (Vihavainen ym., 2011a).
</p>
<p>Tehtävien laatimisessa tulee ottaa huomioon kurssin aihe- ja kognitiiviset sisällöt.
Hautalan ja kumppaneiden (2012) mukaan tehtävien avulla opiskelijat tutustutetaan
uusiin käsitteisiin ja aihealueisiin, syvennetään aikaisemmin opittua
sisältöä ja luodaan uusia yhteyksiä oppisisältöjen välille. Lisäksi tehtävien
kautta opitaan mekaanisten taitojen ja laskurutiinin lisäksi oman oppimisen
analysointia ja artikuloimista (Hautala ym., 2012). Tehtävät ovat onnistuneita
silloin, kun opiskelija kokee ne miellyttävän haastaviksi (Vikberg, 2012). Opiskelijat
palauttavat tehtävät tarkastettavaksi, ja kurssin vastuuopettaja ohjaajien
kanssa kommentoi opiskelijoiden ratkaisuja. Tehtävät palautetaan takaisin
opiskelijoille joko hyväksyttyinä tai korjausta vaativina. Korjausmahdollisuuden
tarjoamisella pyritään tukemaan mahdollisten virhekäsitysten korjaantumista
(Hautala ym., 2012).
</p><p>
Ohjaajat ja kurssien vastuuopettajat kokoontuvat viikoittain jakamaan ajatuksia
kurssista ja sen kehittämiseen liittyvistä asioista. Kurssit ovat siis erittäin
dynaamisia ja ne kykenevät muokkautumaan tarpeen tullen tarvittavaan
suuntaan. Tämä on kisälliopettamisen ehdoton etu perinteiseen luentoopettamiseen
verrattuna (Vikberg, 2012). Yhteenvetona voidaankin sanoa, että
tehostetun kisällioppimisen menetelmän tavoitteena on haastaa opiskelijat
oppimaan oivaltamisen kautta ulkoa opiskelemisen sijaan. Samalla, kun ohjaaja
kannustaa ja tukee opiskelijoiden oppimista, opiskelijoiden esittämät kysymykset
antavat hänelle uusia näkökulmia opiskeltavaan sisältöön. Kisällioppiminen
on siis vuorovaikutussuhde, joka hyödyttää sen kaikkia osapuolia.
</p>
	<section id="aiheestalisaa">
		<header>
			<h1>Aiheesta lisää:</h1>
		</header>

		<ul>
			<li>Vihavainen, A., Luukkainen, M. and Kurhila, J. (2012): <a href="http://dl.acm.org/citation.cfm?id=2380552.2380603" target="_blank">Multi-faceted Support for MOOC in Programming</a>. In SIGITE’12: Proceedings of the 13th Annual Conference on Information Technology Education: Calgary, Alberta, Canada on October 11-13. ACM Press.</li>
			<li>Eckerdal, A., Kinnunen, P., Thota, N., Nylén, A., Sheard, J. and Malmi L. (2014): <a href="http://dl.acm.org/citation.cfm?id=2591740" target="_blank">Teaching and learning with MOOCs: computing academics' perspectives and engagement</a>. In ITiCSE’14: Proceedings of the 2014 conference on Innovation &amp; technology in computer science education: Uppsala, Sweden on June 23-25. ACM Press.</li>
		</ul>
	</section>
</article>
