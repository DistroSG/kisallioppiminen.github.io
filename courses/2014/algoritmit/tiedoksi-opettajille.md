---
title: Tiedoksi opettajille
layout: course
main-class: has-aside
sidenav: 2014-ohjelmointi
---
Helsingin yliopisto järjestää kokonaan etäopiskeluna suoritettavan kaikille avoimen verkkokurssin tietokoneohjelmoinnista (MOOC). Kurssi on tehtäväperustainen siten, että oppimateriaali "opettaa itse itsensä" tehtävistä saatavan automaattisen palautteen kautta. Kurssi vastaa sisällöltään, toiminnaltaan ja vaatimuksiltaan täsmällisesti Helsingin yliopiston tietojenkäsittelytieteen laitoksen kurssia [Ohjelmoinnin perusteet](http://www.cs.helsinki.fi/courses/581325) (5 op) ja [Ohjelmoinnin jatkokurssi](http://www.cs.helsinki.fi/courses/582103/) (5 op).

Lukio-opettajien näkökulmasta opiskelijoiden MOOC-kurssin suoritukseen liittyy kolme asiaa:

1. Lukio (tai muu koulu) saa käyttää MOOC-kurssia oman lukiokurssinsa osana tai materiaalina. Lukio saa myös halutessaan hyväksyä MOOC-kurssin suorituksen omana hyväksiluettuna opintosuorituksenaan; siten MOOC mahdollistaa ohjelmointikurssien tarjoamisen lukioissa, joissa niitä ei kysynnän tai resurssien puutteen takia voida muuten järjestää. Tällaisena suorituksena MOOCia käytettäessä lukio ei tarvitse alla mainittua yhteistyösopimusta.
2. Lukio vastaa itse siitä miten se haluaa arvioida opiskelijansa osaamisen, esimerkiksi loppukokeella. 
3. Jos lukio-opiskelija haluaa suorittaa lukioaikanansa tktl-laitoksen kursseja, se onnistuu [erityisen lukio-opinto-oikeuden turvin](https://www.cs.helsinki.fi/node/62187). Ota yhteyttä "tiedeope@cs.helsinki.fi", jos tämä vaihtoehto kiinnostaa. 

MOOC-kurssin suorittaminen koostuu itsenäisestä tehtävien tekemisestä. Kaikki materiaali on saatavilla kurssin sivuilta, ja tehtävät palautetaan verkossa palautusjärjestelmään. Tehtävistä saa välittömän oikein/väärin palautteen automaattiselta tarkastusjärjestelmältämme. Tehtävien tekemiseen riittää tavallinen Linux/Windows/Mac-tietokone ja verkkoyhteys. Kurssin yhteydessä opetetaan ohjelmointityökalujen asentaminen ja käyttäminen.

MOOC-kurssilla käytettään kehittelemäämme opettamisen mallia ([eXtreme Apprenticeship, XA](http://www.cs.helsinki.fi/en/rage/xa-extreme-apprenticeship)), jossa:

- oppiminen on täysin tehtäväperustaista
- alkuun pääseminen on erittäin helppoa
- tehtävien sisäinen rakenne tukee oppimista (scaffolding)
- tehtäväjoukot kumuloituvat mielekkäiksi ja haastaviksi kokonaisuuksiksi
- testauspalvelimen kautta saatava yksilöllinen palaute ohjaa eli edistää oppimista toivotusti.  

MOOC antaa lukio-opiskelijoille käsityksen ja kuvan tietojenkäsittelytieteen opinnoista ja tietojenkäsittelytieteestä, mikä helpottaa lukion jälkeisten opintojen valintaa.